# -*- mode: mandoku-view; -*-
#+TITLE: 半軒集
#+DATE: 2015-08-25 00:17:24.324674
#+PROPERTY: ID KR4e0047
#+PROPERTY: BASEEDITION WYG    
#+PROPERTY: JUAN 卷九
<pb:KR4e0047_WYG_009-1a>¶
欽定四庫全書¶
　半軒集卷九　　　　　　　明　王行　撰¶
　　墓誌銘¶
　　　陸均序墓誌銘¶
均序諱庠姓陸氏均序字也蘇之吳縣人祖諱某妣陸¶
氏父諱榮妣姚氏生元統元年二月庚戌卒洪武十三¶
年九月辛亥年四十有八娶唐氏丈夫子五曰鑑權濟¶
煥垣女子二曰住奴小奴孫男一曰靈童唐氏暨垣先¶
<pb:KR4e0047_WYG_009-1b>¶
卒卜以是年十月庚午合唐氏兆𦵏縣之靈岩鄉山&KR0669;¶
花塢之原其將𦵏也鑑以狀來乞予銘予扵均序蓋未¶
之云識也而鑑嘗從予友㳺因鑑而推其所自固以知¶
均序爲可銘焉且夫富樂&KR0132;夀人之所願也又未若有¶
後之爲至願者蓋樂夀僅止其一身而子孫乃繩其後¶
𦙍繩其後𦙍吾宗其衍矣今均序年幾五十非夭也寢¶
疾以殁考終也而復歛以禮而葬以時子孫冠衰哭踊¶
哀送人而至此亦何憾哉銘曰¶
<pb:KR4e0047_WYG_009-2a>¶
少年浮湛同里閭壯而自振事乃軀鋤荒薙薉忘勤劬¶
灌溉瘠磽成沃腴瀼瀼雨露爰復濡有秋遂底充偫儲¶
罔云自怠異厥初根培坻㙲固爾株由來禮儀興有餘¶
長子挾策從師儒含飴抱孫蘄晚娛天畀至止迷其衢¶
吳山蒼蒼蔚杉櫧骨肉復土魂㳺虛幽堂永古諒不渝¶
有銘在刻其徴諸¶
　　　宗處士墓誌銘¶
處士諱本先字景明姓宗氏先金華人宋名臣有贈正¶
<pb:KR4e0047_WYG_009-2b>¶
議大夫觀文殿學士諡忠簡諱澤者𦵏京口之馬鞍山¶
其九世祖也有朝奉郎通判泰州諱如圭者徙潤以守¶
先塋因占籍焉其五世祖也有知光山縣諱有大者其¶
曽祖也入元有句容尉諱彛平江路録事司典史諱昌¶
者其祖其父石其母氏也處士始由丹陽侍父來吳居¶
吳者餘五十年年七十有四以卒實洪武十四年十一¶
月癸卯也娶陸氏子男三人曰某某皆先卒女三人曰¶
貞寧夀寜適陸某先卒夀適衛某貞適李勤勤有孝行¶
<pb:KR4e0047_WYG_009-3a>¶
良扵文卜扵某處某山之原以是年某月某日奉處士¶
𦵏狀來乞銘予與處士雖居一城而相去不能近然時¶
一相見接其動容辭氣亦足以得其人也處士性恬易¶
爲事不近名守已有方足跡未嘗為勢力造諸毁譽戚¶
忻時委之酒不膠其志扵得喪環堵之室几榻蕭然泊¶
如也通易春秋旁及子史百氏究探義理老不少倦早¶
獲知扵虞翰林集授以為文辭法故所著述不違矩度¶
尤深扵詩今所存凡若干首嗚呼處士有足銘者已銘¶
<pb:KR4e0047_WYG_009-3b>¶
曰¶
忠簡之業史編赫然忠簡之藏潤其永傳徙家守塋泰¶
州府君潤之有宗金華之分丹陽潤邑處士攸宅從父¶
宦吳遂從吳籍餘五十年棲遲衡門義理簡編咏歌俎¶
尊語隱顯焉雖以時異學行之求無忝先世命數有終¶
寜復茍延手足既啟歸之以全卜吉扵原有温其土銘¶
爾幽室允兹終古¶
　　　許能翁墓誌銘¶
<pb:KR4e0047_WYG_009-4a>¶
能翁諱運字榮逹姓許氏能翁人稱之也世爲蘇人父¶
丕之母聞氏生元大德丁酉年八十二洪武已卯十月¶
庚申没翁朴厚無外飾早失怙恃艱勤業食與衣不得¶
事扵學然知學之必當事子之必當教觀右腕骫攣不¶
爲用翁曰汝支雖廢心目固不廢宜從儒先求知爲人¶
之道無復類若翁也觀因得日隨士君子杖屨㳺學庸¶
而進居闤闠中甚隘一樓廣不能踰常而汛埽殊潔才¶
人墨客至其上翁時致殽醴令子將勤敬意客有狂者¶
<pb:KR4e0047_WYG_009-4b>¶
髙踞濶談縱肆無忌翁令曲意順之客知亦懼而悔且¶
歎曰翁能事乃爾耶能讀如耐謂忍事也能翁所以稱¶
焉翁少而壯未嘗識官府門衰而老未嘗出城郭門惟¶
惴惴以虧體辱親為懼然事遇順逆亦不易以戚易以¶
喜鄉里人卒自謂弗如是弗足稱能也已翁之配仇先¶
八年卒子男一即觀也女二哲適吳智適孫孫湯隂主¶
簿諒也觀卜以是月壬申奉翁葬呉縣光福里鄧尉山¶
之原而仇合祔焉銘曰¶
<pb:KR4e0047_WYG_009-5a>¶
古稱有容斯徳之𢎞繄學者之功今翁能耳實容之邇¶
繄其質之美惟能之為詎特全其歸子復賴而子賴伊¶
何後彌克揚邁古之藏永固以藏猗惟翁之光¶
　　　元故蔣處士墓碣銘¶
行友蔣君卒之明年其子男辰復以病死行痛傷之嘆¶
曰天胡忍扵君如是極也謂天不與善人耶仁者必有¶
後以君爲非善人耶君固未嘗為惡也天胡忍扵君如¶
是極耶君未殁時以行有&KR0111;年契引辰示行曰瀕老得¶
<pb:KR4e0047_WYG_009-5b>¶
子計不能自教是兒成立有望扵吾友焉行曰史稱嘗¶
活人者後必大君活人多矣何憂扵後乎於戲今辰乃¶
死史爲無足信已君之殁也行亦方病甚弗得治君䘮¶
及起往奠之其家已用浮屠言燔君匶而沉其骸矣行¶
大悲恨然不可奈也因思惟督辰有成光其先業使君¶
無恨死庶塞區區責耳寧意辰今若是復何望哉雖然¶
茍勒石著銘表君之行義以昭扵後使君不終泯泯猶¶
可以少紓責乎而是也行何敢怠焉扵是舉君之槩謹¶
<pb:KR4e0047_WYG_009-6a>¶
序次而銘之君諱國光一諱太嘉字仲賔江隂人曽大¶
父某大父某父某字清之卒官建徳郡從事母某氏建¶
徳君深扵醫又善越方能著物虛空中不墜畫禽鳥壁¶
間令翔舞使鼎中物蒸蒸自熟可啖君欲學之建德君¶
曰特狡獪耳醫有活人功是可學也廼出書授之朝夕¶
爲講究其要君醫遂洞精矣後來呉人未之竒也有老¶
兵行泣道上問之曰子爲魅所憑莫能治死也君爲徃¶
視病子方躶踞瞠目大詬且敺人醫不可近君歎曰易¶
<pb:KR4e0047_WYG_009-6b>¶
與耳即令其家兒舍後斸大螾數十爛擣投水中去泥¶
以水遥示病者病者見水遽起持飲未盡隨薾然卧更¶
與藥㵼之瘉里人大驚從是有聲矣吳醫葛乾孫通敏¶
有才辯數愈人竒疾名甚振松陵人父子俱病君與共¶
診之葛曰父可起子法當五日死君曰父夜半死子明¶
日午死葛不信從衡難君君但唯唯是夕共寢其家夜¶
半父昻頭湏粥葛䠞君曰死猶能食乎君不應粥未就¶
果死明日中子亦死葛大慙服一豪家奴病傷寒朞月¶
<pb:KR4e0047_WYG_009-7a>¶
體兢兢而振齒相擊不能成語醫環視束手君後至呼¶
曰趣取羊肉來群醫咍曰傷寒大忌羊肉也君曰諸君¶
苐母言以羊肉斤許熟之截取中大臠别用水鬻良久¶
取湆一升啜奴戰止汗大出瘉其術異扵人皆此類君¶
性剛然慈愛人疾家貧不敢致君君自爲治富家來迎¶
或小拂意終不往是以全活甚多而家不益裕君嗜書¶
老未嘗倦所著有傷寒疑目活人書正譌傷寒鈴括親¶
驗方等數卷至正十七年三月卒年六十一娶某氏女¶
<pb:KR4e0047_WYG_009-7b>¶
二長適某次適某男一妾某出即辰後君十四月没又¶
一月始勒銘樹君家祠中當明年五月也於戲以君隂¶
徳之多揆理之常宜昌厥𦙍顧至扵無嗣焉何也豈理¶
或多變而不常乎亦有適然而不由扵理者乎何他不¶
逢而君獨逢之可哀也已可哀也已銘曰¶
善而通天所與兮惡而窮天所阻兮伊理之常吾所據¶
兮惡而休其躬善覆羸扵凶吾將孰從吁嗟君邪適離¶
兹邪爰刻我銘慰君之悲邪¶
<pb:KR4e0047_WYG_009-8a>¶
　　　呂府君墓誌銘¶
君諱梁字某姓吕氏其先世為唐著姓代有聞人自許¶
國文穆公䝉正以相業顯宋淳化咸平間宗族遂蕃盛¶
世居開封後五世有安者避靖康之難始來安豐之霍¶
邱家焉霍邱生贈太傅青青生志暉及全志暉某官全¶
贈太師太師之孫文徳當宋季以材武立大功官至少¶
傅武寜保康節度京湖安撫制置等使封衛國公其族¶
益昌大而某官更二世至武義大夫諱文旺扵衛國爲¶
<pb:KR4e0047_WYG_009-8b>¶
再從兄則君之曾大父也武義生武功大夫閤門宣贊¶
舍人兼司選舉統制官諱師才以守江州歸國朝獨後¶
官止明威將軍管軍千户使將泰州故今為泰州人明¶
威第四子諱君鑄妃周氏實生君君生長富貴家不事¶
生業日馳馬從犬鷙擊獵爲樂然遇人能敬謹視下慈¶
惠因得人懽心亦頗好爲義鄉里有急多赴之伯兄果¶
早亡有子珍甫睟君鞠育教誨期扵有成而珎倜儻豪¶
縱不就羈束雄藩鉅都足跡四至嘗逰燕趙歸不時君¶
<pb:KR4e0047_WYG_009-9a>¶
恒戚戚蓋憂其兄之後也及珎貴顯歴官江浙樞密行¶
省兩府為外宰相養祿之崇君皆及享之故晚年之樂¶
尤優㳺而自得焉至正戊戌三月壬辰以疾卒扵呉年¶
六十三娶姜氏子二良彬良&KR0464;女一佛奴孫男一思讓¶
珎與良彬卜兆長洲武邱鄉大梅墩之原將以是年四¶
月庚戌奉君𦵏來乞銘銘曰¶
有鉅之宗曰惟吕顯扵宋初國封許自兹以還纘厥緒¶
衛國之功肖伊祖事業之殊文與武時安若危亦異處¶
<pb:KR4e0047_WYG_009-9b>¶
衛國從兄為武義後入國朝者其子明威之官襲兩世¶
君雖小支實其系生逢太平承世貴䇿良駕堅適懽意¶
晚年之樂猶子致盖食報焉良有以天年告終其定數¶
體全而歸復奚慕武邱之原瘞斯固我銘諸幽期永古¶
　　　亡友王君墓誌銘¶
至正二十六年夏六月三日余友王君仲亷卒渤海髙¶
季廸來告余相與走其家哭之有嫗抱嬰兒牖下余顧¶
之益悲初仲亷病臚鼔每作輒困劇嘗指其女璚哥謂¶
<pb:KR4e0047_WYG_009-10a>¶
余曰不幸無子又病若是即死是能繼吾宗乎語已泣¶
下余慰之人孰無病病須瘉子年甫壯行有子無憂越¶
三歳而嬰兒生仲亷喜抱樂余曰果如子言吾𦙍幸不¶
絶可無憂死及仲亷卒兒生纔十有六月嗚呼天既畀¶
之而復靳之不使之見其有成人豈非命哉仲亷母甚¶
老子甚幼若不能無遺恨然母老諸兄賢可養子幼家¶
有産可恃以育而長㣲兹二者㝠㝠又何如恨耶後十¶
七日其兄伯時來請余二人曰某之亡弟獲交扵二君¶
<pb:KR4e0047_WYG_009-10b>¶
也久知之無深扵二君者合以某月某日葬某所某墓¶
非二君銘誰其銘敢請余辭季廸曰伯時言是也然我¶
識仲亷久扵子子宜銘勿辭按仲亷名隅仲亷字汴梁¶
人曾大父諱某大父諱某父諱鑄咸匿耀弗著母某氏¶
娶郭氏年三十有五女一即璚哥未筓男一即嬰兒名¶
瓊林仲亷性至孝有才氣先習舉子業未成棄去用其¶
才為古歌詩疎爽新麗多見稱扵人觀其論議言説蓋¶
欲有所爲使其聲流扵後與古聞人侔不獨詩也學且¶
<pb:KR4e0047_WYG_009-11a>¶
進而病作竟迄扵死悲夫銘曰¶
賦其才廼抑其施予其後而奪其夀天乎天乎斯莫究¶
　　　醫學正周菊所墓誌銘¶
菊所姓周氏呉人菊所其號也髙曽本由武弁顯至大¶
父洎父皆讀書事醫爲業始以儒醫名菊所因復仕爲¶
平江路醫學正大父號菊圃父存菊故菊所之號以紹¶
其先焉周之著扵吳自宋迄今八世矣言鄉邑舊家宗¶
族之蕃必及周氏菊所實爲之大宗其家城西南畤髙¶
<pb:KR4e0047_WYG_009-11b>¶
閎大居閭里相接歳時合族昭穆在序冠裳簪珥堂室¶
爛然而菊所雍容怡愉仰承頫䘏稱其所以為宗子者¶
雖没猶能入人想象也菊所之嗣曰瑾尤兢兢善振飭¶
常自言大宗在我能無砥礪乎因亦係菊扵巖以自命¶
其志可見已古多隂徳者後必大醫固多陰徳周氏其¶
當益蕃耶洪武十九年冬十月瑾遣其子黼致辭扵余¶
曰瑾不幸失所怙者十五年矣先人斂五日而報葬銘¶
有弗暇爲也兹重不幸是月丙戌母氏又亡將以甲午¶
<pb:KR4e0047_WYG_009-12a>¶
祔扵先人之兆瑾方衰經苫塊禮弗可違敢泣血稽顙¶
具先人行實令黼請銘焉嗚呼欲銘而父母乎雖靳弗¶
之能靳矣按狀菊所諱繼周字仁之祖諱子華考諱觀¶
光妣初再皆陳氏生丙申正月丙申卒辛亥八月辛已¶
年七十有五娶鍾氏繼室田氏鍾年幾十有幾先卒田¶
年七十有四今卒子男四長即瑾次琰璵琬女五壻曰¶
朱中張忠禇彦盛榮劉序孫男四黼黻冕金陵狗女三¶
曾孫二呉縣至德鄉沙涇村之原則周宗之塋域也爲¶
<pb:KR4e0047_WYG_009-12b>¶
之銘曰¶
德積扵陰人弗能知而亦不自知也扵子孫乃始見焉¶
周氏之久而益盛其見者乎袁君載云利人而人不知¶
者必受其福斯言有徴矣菊所之藏其終古哉¶
　　　洛下邵君墓誌銘¶
君諱光祖字宏道姓邵氏由康節居河南運使𦵏犍為¶
監簿來番易七世三遷而為江東人監簿諱潛曽祖也¶
其諱徳初祖也諱信父也母氏則華焉父宦扵呉從㳺¶
<pb:KR4e0047_WYG_009-13a>¶
吳頗久故雖交道廣而江湖無定居然熟吳人爲多而¶
視吳猶家也性夷易無勾曲畛畦扵人不事迎合亦不¶
致忤好讀書求義理不厭有得樂以教人或迷扵它岐¶
必諄諭振挈歸之扵道生七十五年矣洪武八年夏六¶
月癸丑時主城西陸安氏天劇暑方病熱稍間聊出焉¶
頃即還曰我躬兢兢寒不能支何也安爲速醫至已伏¶
枕汗大寫如溉醫視之曰不可爲已遂卒娶沈氏再娶¶
輒死竟無嗣謀其所以葬者皆其友也有徐左嘗館之¶
<pb:KR4e0047_WYG_009-13b>¶
扵家至是曰生吾館死吾𦵏塋兆吾責也李敬嘗從之¶
㳺至是曰生吾不能盡館之道死吾當奉其主也謀定¶
卜日得七月辛酉卜地得呉縣光福鄉鄧尉山之原謀¶
其𦵏者相與來乞銘銘曰¶
因其友以見其爲友因其弟子以見其爲師有諸已者¶
如是獨無後也何居已而已而厝扵茲噫¶
　　　學齋張公墓誌銘¶
學齋諱畦字芸已姓張氏嘗以種學名其齋人因以學¶
<pb:KR4e0047_WYG_009-14a>¶
齋稱學齋之先家汴有官御帯者女真亂華時以其職¶
渡南遂爲呉人祖&KR0464;官秉義郎父雯不復仕以儒業居¶
家富扵書尤多竒志僻傳故聞見殊該洽學齋幼服庭¶
訓不懈扵學攻文辭通胡氏春秋資性恬夷扵物少致¶
忤以道義自適每賔朋過從情與勝遇輒熙熙然晨夕¶
一日謂余曰獲承先徳䕃庥棲遲文墨忽不自知今年¶
之爲五十又一也曩之所懼以先配無嗣今再配之子¶
已冠而昏後其有望矣噫孰知其言無幾何而遽死乎¶
<pb:KR4e0047_WYG_009-14b>¶
洪武十九年學齋之柩在殯歳星一周已而再配朱氏¶
卒其子肎卜地扵縣之太平鄉姑餘山之原將奉二柩¶
葬具狀來乞銘學齋余友也銘可辭乎狀稱歳甲子十¶
月辛酉甲寅八月壬寅學齋之始終也歳癸酉六月辛¶
已丙寅十月乙已朱氏之始終也朱氏終之八日壬子¶
則二柩之封日焉嗚呼張氏易武以儒傳子洎孫迄今¶
無少替所謂後其有望者是已然肎也不惟是也又有¶
克孝之聲焉亦由學齋能奉其親故也子父繼以孝聞¶
<pb:KR4e0047_WYG_009-15a>¶
其不可尚也夫其不可銘也夫銘曰¶
惟梁有張遷呉以居武弁之雄化爲文儒文儒之教父¶
蹊子蹈既纘厥家復踵斯孝姑餘之藏允固以藏繩繩¶
來嗣伊孝不忘¶
　　　徐文質墓誌銘¶
洪武丙辰三月癸已姑蘇徐文質氏卒其孫本踵門告¶
曰遘罹閔囏祖考傾背實不肖累夫復何言惟吾祖之¶
殁也生八十有九年矣而鄉黨宗族無不惻愴悽斷惜¶
<pb:KR4e0047_WYG_009-15b>¶
其逝而不留者蓋吾祖資性平夷内無隱蓄思輒見扵¶
言爲事徑情尠勾曲計慮故人多信之久復致懷也人¶
也懷之如是爲之子孫者如何且吾祖之生遭家浸㣲¶
早亡所怙恃能自樹立力扵艱勤迄有今日也不然後¶
人將何賴哉兹兆既卜吉矣本因自思其氏繫里居死¶
生歳月固所宜慎然其必當示諸子孫而不可泯者盍¶
亦致其慎也故徴諸文筆發焉敢拜以請嗚呼本之言¶
可謂能知本者也能知其本情在可嘉不得而靳之矣¶
<pb:KR4e0047_WYG_009-16a>¶
按狀文質諱彬文質其字世家吳居善藥以輔醫術考¶
諱叄妣蔣氏娶盛氏先卒子曰肅義哲謀時孫男曰瑛¶
瓚本珎謙祁進瑺珣南瑋瑋為將仕郎衡州衡山丞女¶
曰英適王旬芬適王琳芳適雷原蘭適張仲楚蕙適邱¶
進蘩適盛繼先曾孫男某某女某某子若孫凡三十人¶
而早世者肅謀芬蘭在逺者義瑛瓚謙祁珣居官者瑋¶
其生元至元二十九年壬子其𦵏是年三月丙午其兆¶
則吳縣胥臺鄉黄山之原也嗚呼徐氏其將益蕃乎觀¶
<pb:KR4e0047_WYG_009-16b>¶
扵其孫子可知矣蓋夫人也得扵天而幾扵五福者雖¶
難猶易也至扵既與之安富以樂其身復與之子孫以¶
蕃其後則豈易而得哉若徐氏也可謂不易得者矣乃¶
銘曰¶
勤而有謹而守介其夀蕃其後人之然兮天復厚繄銘¶
爾藏斯永久¶
　　　沈茂卿墓誌銘¶
茂卿諱森姓沈氏茂卿其字也世吳人祖富父榮妣葉¶
<pb:KR4e0047_WYG_009-17a>¶
生元天厯二年蜡月壬寅卒國朝洪武九年如月戊辰¶
年四十有八娶程氏子男一人經女二人徳徴徳徽卜¶
𦵏地得吉扵長洲縣尹山鄉長山之原卜𦵏日得吉扵¶
是年菊月甲子將𦵏宜誌以納壙中遂誌而銘焉銘曰¶
嗚呼茂卿其没也耶茂卿之病也爲之孥者曰胡苦吾¶
家翁耶寜吾病毋病吾家翁吾懼吾無以依也爲其交¶
者曰茂卿友道不薄也雖偶嬰扵恙善可恃其必有瘳¶
矣其父兄者曰吾兒非常兒倫也其扵親也篤矣天豈¶
<pb:KR4e0047_WYG_009-17b>¶
固疾篤扵親者乎年甫爾可無憂也嗚呼攷諸其孥言¶
是能慈者也質諸其友言是能信者也其父兄之與之¶
又必能孝弟矣况夫廹者之歸之爲紓其難匱者之告¶
之爲濟其急耶嗚呼今死矣果何如也耶蓋可恃者理¶
之常不可恃者理之變理之變始見其命焉嗚呼茂卿¶
之死也是非其命也夫是非其命也夫¶
　　　先君墓誌¶
先君諱懋字盛甫世蘇人姬姓王氏也歳在甲子爲甲¶
<pb:KR4e0047_WYG_009-18a>¶
辰月在時爲冬仲日之幹爲丙支同乎其歳此其生之¶
始也距生之始年七十有二歳卯月酉戊子朔其生之¶
終也筮葬日得吉扵是月已亥筮葬地得吉扵吳縣靈¶
岩鄉横山之原娶羅氏子二長行次濟濟先卒行不肖¶
孤也嗚呼不肖孤弗克自修愆郵深積㒺極之恩莫報¶
而凶孽延扵先人可勝痛哉且先君子之徳非不肖孤¶
口之能易陳筆之能易志不敢置辭扵間也惟其歳月¶
不可不謹故托諸堅石焉嗚呼痛哉痛哉不肖孤行泣¶
<pb:KR4e0047_WYG_009-18b>¶
血謹誌¶
　　　沈榮甫墓誌銘¶
榮甫姓沈氏諱榮世為蘇之長洲人考富妣曽生扵元¶
大徳十年春正月閏之甲申卒扵國朝洪武九年秋八¶
月之壬寅得年七十有一娶葉氏先卒丈夫子二長森¶
次彬森先七月卒女子四徳淑適何徳美適張徳儀適¶
周徳誼適錢皆同郡也孫男三經綖紳女二徽徴以九¶
月甲子葬尹山鄉長山之原鳴呼榮父考諸其鄉蓋所¶
<pb:KR4e0047_WYG_009-19a>¶
謂善人者矣初榮父之先君子㳺扵故侍講袁文清公¶
之門公每嘉其敦信義時楚之長沙攸縣人馮子振方¶
張聲譽號海粟以文翰自矜許來吳必主之深加愛厚¶
爲大書積善二字殆以表其志也及榮父持家政迺築¶
堂構宇以馮書揭諸題間既以承大先志又以朂其後¶
人是足以見其好善之心矣故得優㳺暮年克享&KR0132;夀¶
夷然委順全之以歸亦可以無憾矣宜銘曰¶
好善人之所同為善吉之所鍾吁嗟而翁繄善之從天¶
<pb:KR4e0047_WYG_009-19b>¶
年既崇全厥終銘辭永古昭幽宫¶
　　　湯碧山妻范氏墓誌銘¶
范氏吳人魏國文正公十世孫也生而秀慧長儉勤自¶
持父爲擇歸宋大理少卿瀏陽湯公六世孫碧山先生¶
名儒也以名門女女名門人思觀徳然其禮法素馴又¶
益修儀度賢聲斯著矣既而養子納婦抱撫孫甥而偕¶
老君子士友閨門槩則焉年八十三洪武辛酉八月庚¶
寅朔以疾卒筮得某月甲子祔先塋扵長洲縣武邱鄉¶
<pb:KR4e0047_WYG_009-20a>¶
震山之原子完來以銘為請銘不易為也然豈靳扵名¶
門之懿耶因遂閲其狀焉狀云諱伯愚字元魯考諱文¶
英元教授吳郡祖諱邦哲宋司法淮安軍曽祖諱慶宋¶
知循州軍府夫名郁子名允名勉名完孫名述名近孫¶
女名某曽孫則某某也銘曰¶
慧女賢媍慈母夀祖天畀人修兩無負歸諸幽允終古¶
　　　全仲莊妻趙氏墓誌銘¶
伯趙名宜淑汴人其先宋宗室也穆陵入繼大統封母¶
<pb:KR4e0047_WYG_009-20b>¶
弟爲芮福王國亡元授王金紫光禄大夫檢校大司農¶
降封平原郡公實其曾祖也公生孟桂中奉大夫檢校¶
大司農平原郡公其祖也中奉生由珤奉議大夫知濰¶
州其父也曽祖妣秦國夫人黄氏祖妣平原郡夫人呉¶
氏妣夫人馮氏伯趙生貴家能循姆教年二十歸京兆¶
全璧璧字仲莊穆陵舅氏贈太師封昌王名越之元孫¶
也昌王昭考追王扵越名某生慈憲夫人及王慈憲適¶
宋室越州會稽尉名希瓐是爲榮文恭王實穆陵所自¶
<pb:KR4e0047_WYG_009-21a>¶
出也昌王之子贈太師封和王名昭孫生女又配紹陵¶
爲仁安皇后而紹陵實生扵福邸則全趙之昏舊矣今¶
趙乃復歸扵全也全氏入元貴盛少衰而禮訓弗替伯¶
趙處閨門堂室間殆無違度而教子有母道焉吁有自¶
哉歸全三十有一年當洪武三年二月壬戌上推其始¶
生延祐七年十一月壬寅爲年五十一而卒子三人從¶
善從義從禮女二長適趙文次在室孫男二某某時方¶
僑乎吳不克歸𦵏會稽先塋之次以十一年之蜡月庚¶
<pb:KR4e0047_WYG_009-21b>¶
申厝乎長洲縣陳公鄉上苧瀆之原銘曰¶
以懿之姿生扵貴族以懿之訓成其婉淑生有其質訓¶
復文之婦道母儀尠&KR1135;厥施尠&KR1135;厥施克相夫子子以¶
洎孫永延扵嗣苧凟之原以固以藏永兮終古銘昭爾¶
臧¶
　　　張仲良妻周氏墓誌銘¶
周氏諱性端呉人父諱謙母許氏延祐庚申八月甲戌¶
生生二十三年嫁為同郡張仲良妻妻仲良四十六年¶
<pb:KR4e0047_WYG_009-22a>¶
年六十八卒洪武丁卯六月戊戌也子男二曰堅曰介¶
女一壻錢衡孫男基女媛以明年四月辛未𦵏呉縣靈¶
巖鄉南周村之原從吉卜也惟仲良資性和易處鄉里¶
以善人稱而内贊之賢往往在人口耳子堅扵父亦殊¶
肖子介家居時兄弟之相親愛怡怡如也及介以儒學¶
起家為荆州䕶衛知事勤扵其職美之者必原其父兄¶
家法之懿而母夫人之助實多焉仲良夫婦年相若而¶
意復相順桑榆之景歡忻夷懌人方羨之而疾竟不起¶
<pb:KR4e0047_WYG_009-22b>¶
矣嗚呼傷哉雖然死生晝夜理之常耳矧年登七袠享¶
榮養者幾十年迨夫歸全夫子婦孫&KR0228;怛哀號頎乎其¶
臨竁人生至此宜無不滿意矣系之銘曰¶
夫與和我柔爲之婦子與孝我慈為之母彼禮彼之施¶
我道我之務此生之養也榮而殁之藏也固幽扃既安¶
古復古¶
　　　全士宜妻張氏墓誌銘¶
京兆全士宜妻仲姬諱静圓其氏張也張氏無别系一¶
<pb:KR4e0047_WYG_009-23a>¶
出晉公族蔓延東南在吳為尤著仲姬今長洲沙湖人¶
也祖諱祐字吉甫父名裕字裕卿仲姬生慧悟事多領¶
解動止輒得翁意指既長翁益愛之為求佳子弟為之¶
壻得士宜遂妻焉妻士宜八年年二十三生一子觀矣¶
洪武八年已卯正月二十七日病卒庚辰蜡月二十八¶
日𦵏縣之陳公鄉上雉凟之原全氏先塋之次也嗚呼¶
惟全氏宋后家族既華貴雖再易代至今為名門家世¶
相承皆安守順處故士宜殊巽順而仲姬之夫夫婦婦¶
<pb:KR4e0047_WYG_009-23b>¶
則固良矣顧乃年命不延遽然殞瘁可哀也夫銘曰¶
時陽春兮嘉卉蒪曰有儷兮同厥荂儷伊何兮匪庸彚¶
前朝戚里兮今名家(叶/)惟根柢之厚深繄柯條之發舒¶
沭雨露之芳潤滋膚理之鮮腴夭夭其姿灼灼其華並¶
乎夕秀齊乎朝葩倐霜霰之載加遽一生而一徂徂云¶
已矣生其奈何悲霣珠扵淵泉傷委玉扵泥途攷之彭¶
殤短脩自殊爰有命爾詎人之謨雉瀆之原已厝先姑¶
既安且寜其從與居¶
<pb:KR4e0047_WYG_009-24a>¶
　　　沈氏幽堂豫志銘¶
姑蘇沈經思則家長洲之尹山和易端謹人也恒服先¶
人之訓慎黙無易言家素脩扵禮户庭之間雍容怡愉¶
而静宻嚴敬嵗時儀度内外秩秩思則自幼習之以故¶
親禮賢士夫彌復周謹君子嘉焉自其祖父繼没年甫¶
十六七固已力持門户人以爲難能黽勉自程有舉無¶
墜雖云先徳所施理宜有在而其勤敏淬厲克自樹立¶
亦可見矣已而竟以體故罷羸不任憂勞之交至而嬰¶
<pb:KR4e0047_WYG_009-24b>¶
況痼之疾焉洪武二十一年春思則扵是三十有九矣¶
來告余曰經之獲親杖屨也久每&KR0060;自慶今疾勢日强¶
度終不可爲已為身後之營矣昔祖禰之藏咸沐誌文¶
之寵足以爲不朽之託經如不起當從先兆之次先生¶
必憐而畀之銘然及其㣲息尚存使得一瞻夫濡翰斯¶
含笑入地矣予聞而興嘅因謂之曰觀子之志豈欲豫¶
銘其藏耶言未既思則驩然興之曰茍若是則他何所¶
復望哉嗚呼思則其誠逹者乎逹者之志則吾固當成¶
<pb:KR4e0047_WYG_009-25a>¶
之矣遂不辭而爲之銘曰¶
惟楚葉公原夫氏之祖也大父諱榮厥字榮甫也諱森¶
字茂卿氏程氏章父而洎母而少母以祔也娶徐繼金¶
六禮所嫓也徐生曰疇沈宗之𦙍緒也至正後庚陽月¶
壬寅繄其生之初度也揆理之常夀未渠央迄莫違扵¶
定數也原始要終若旦夜然生不諱死之故也長山之¶
原實惟先塋他時之所當祔也銘後幾年嵗某月某日¶
某扵焉以安厝也土之亢而温閟之固而深日吉辰良¶
<pb:KR4e0047_WYG_009-25b>¶
其終永祐也¶
　　　唐氏夀藏銘¶
吳闤闠之居有唐氏焉好藏書多竒僻傳記雖去予家¶
亡數里而時造之其善予者曰自牧氏自牧名允謙性¶
簡直審慎交際而扵予則未嘗留所藴蓄也間嘗談其¶
先世之盛族屬之賢而詳及其祖東嶼翁之學行不覺¶
起予之遐慕焉及自牧遷家濡溪方懷之不置而予友¶
沈起宗氏爲其外兄子髙甫持事狀來徴文銘其所營¶
<pb:KR4e0047_WYG_009-26a>¶
之夀藏閲其狀正東嶼之孫而自牧之從兄也予因詢¶
自牧近候起宗則致子髙之言曰某之家世載蘇之版¶
籍舊矣髙祖而上逺難遽攷其得考者曽大父子男三¶
人大父子男四人而某之伯季數亦至五蓋非單弱之¶
族也變更以來日替月陵庶系旁支益就澌靡故大父¶
之遺體惟自牧與吾自牧雖二子得孫輒失之今在逺¶
亦死矣鄉里所存僅某一身𦙍嗣無涯而年幾八十朝¶
夕相依老夫老婦而已茍不豫以圖之一旦斂手足形¶
<pb:KR4e0047_WYG_009-26b>¶
歸復扵土而世系蔑聞則呉門唐氏非特其人冺焉其¶
聲亦斬焉絶矣兹勉襲趙臺卿司空表聖之遺矩兆竁¶
已成敢乞爲之銘以埀不朽則某之至願也予一聞是¶
言三復悲歎既傷自牧之永逝又善子髙之慮逺遂不¶
辭而爲之銘按子髙名允升曾祖居士諱某號黙庵祖¶
省元諱士昌號東嶼父諱良知號菊莊母孫氏妻龎氏¶
名貞静子髙生延祐乙卯某月某日今年七十有六龎¶
氏生泰定丁邜某月某日今年六十有四其兆在呉縣¶
<pb:KR4e0047_WYG_009-27a>¶
胥臺鄉梅灣之原蓋卜吉也予聞子髙之爲人以約自¶
處以信自守蓋亷静端慤而詳雅者也今以其言質其¶
所操誠相符矣龎之歸唐不及事其姑而克事其舅扵¶
夫婉順無疾言遽色所謂朝夕相依真事實矣他日合¶
而藏焉禮也銘曰¶
身之光繄惟全而藏系之久金石茲弗朽原之亢而水¶
深土之温而氣厚竁以閟之安爾夀¶
　¶
<pb:KR4e0047_WYG_009-27b>¶
　¶
　¶
　¶
　¶
　¶
　¶
　¶
　半軒集卷九¶
